### Зустрічі замість квестів

В іграх з відкритим світом використовуються квести. Здебільшого вони мають жорстку структуру "зустрінь когось" - "піди кудись" - "зроби там щось" - "повернися" - "отримай нагороду", дії в якій гравець має виконувати послідовно.
 
Приклад типового квесту:
- селянин каже вам, що у лісі є вовк
- ви йдете у ліс і зустрічаєте там вовка
- ви вбиваєте вовка та забираєте його голову
- ви приносите голову вовка селянину
- ви отримуєте нагороду

Але...
- чому селянин нічого з цим не робить?
- якщо я нічого не роблю, чому йому байдуже?
- чому у лісі порожньо, якщо я туди піду до того, як взяв квест?
- чому нхто інший в світі гри не знає про вовка?

Замість квестів в третій та четвертій частинах Sorcery! використовується концепція "зустрічей". Зустріч може початися з будь-якої події, на яку можна натрапити різними способами, і розвиватися в різних напрямках відповідно до дій гравця.

Кожна сюжетна лінія зустрічей має окремий ланцюжок станів:

* Вовк: "знаю про вовка" - "бачив вовка" - "вбив вовка" - "отримав голову вовка"
* Селянин: "зустрів селянина" - "селянин розповів про вовка" - "селянин вдячний"
* Селянин: "селянин нетерплячий" - "селянин зник" - "селянина знайдено мертвим"

Якщо гравець спочатку зустрів селянина, який розповів йому про вовка, то в грі буде стан "знаю про вовка" та "селянин розповів про вовка". Якщо ж ви зустріли вовка раніше, то гра виставить стан "бачив вовка" (що автоматично означає "знаю про вовка"), і в розмові з селянином у гравця з'явиться відповідь "це часом не той вовк, якого я бачив у лісі?".

Також, якщо гравець нічого не робить з вовком, то гра через деякий час переходить в стан "селянин нетерплячий", а потім "селянин зник". Відповідно, якщо ви повернетеся в дім селянина, там буде порожньо, а якщо повернетеся у ліс, то знайдете там тіло селянина, який самотужки намагався впоратися з вовком.

Таким чином, система ланцюжків станів допомагає контролювати, що відбулося і що може відбутися під час зустрічі, а також пропонує різні варіанти розвитку подій в залежності від дій або бездіяльності гравця.

[Jon Ingold, "Narrative Sorcery: Coherent Storytelling in an Open World"](https://www.youtube.com/watch?v=HZft_U4Fc-U)