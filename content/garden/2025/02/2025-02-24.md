### Створення хороших ідей для історії

Є відома фраза, яку приписують Пікассо: “Гарні митці копіюють, геніальні - крадуть”. Проте насправді ця думка належить Томасу Еліоту, і повністю вона звучить так:

> “Незрілі поети копіюють; зрілі поети крадуть; погані поети псують те, що беруть, а хороші поети перетворюють це на щось краще або принаймні на щось зовсім інше”

Тож для того, щоб створити хорошу ідею, потрібно взяти щось, що вас надихає, та перетворити на дещо унікальне. Але як це зробити? Для цього процесу не існує формул або точних інструкцій, проте Док Берфорд пропонує декілька порад, які можуть вам в цьому допомогти.

**Шукайте, чим надихнутися**

Знайдіть гру або фільм, який вам подобається, а потім знайдіть інтерв'ю про нього з режисером або сценаристом і дізнайтеся, які саме твори вплинули на сюжет. А потім знайдіть інші інтерв'ю з тими самими людьми і дізнайтеся, що ще їх надихає. Так ви зможете знайти більше джерел для вашого натхнення. Це як хімія - чим більше кількість речовин, з якими ви експериментуєте, тим більше реакцій зможете відкрити.

**Відкиньте жанрові шаблони**

Проаналізуйте жанр, який вас цікавить, дійдіть до його основ. Скажімо, ви хочете написати історію про зомбі. Ви знаєте, які елементи повинна мати в собі ця історія, бо знайомі з сотнями творів в цьому жанрі. А якщо спробувати написати історію, яка не буде мати в собі *жодного* з цих елементів, окрім жанрової основи - власне, самих зомбі? Тепер перед вами відкритий простір можливостей створити щось справді цікаве. Наприклад, ви можете поміняти місце дії (як щодо давнього Риму?) або самих персонажів (зомбі-динозаври? Чому би і ні).

**Розумійте ваших персонажів**

Помістіть свого персонажа в якусь сцену і подумайте, як би він на неї відреагував. Розумійте свого персонажа настільки добре, щоб точно знати, як він відреагує на будь-який сценарій. Цікавий персонаж відреагує на події таким чином, що за цим цікаво буде спостерігати. Знання відповідей на питання «Яка ця людина? Що б вона зробила в цій ситуації?» допоможе вам уникнути простого повторення сцен, які ви вже бачили в інших творах. 

**Знайдіть проблему, яку хочете вирішити**

Наприклад, «як би я зробив щось схоже на цей відомий твір, не порушуючи авторських прав?». Або є тип історії, який вам не подобається, тому що він завжди закінчується однаково. Або ж вам цікаво, що було б, якби в історії, яка вам сподобалася, все пішло інакше. Будь-який з цих моментів може стати чудовим стартом.

**Пам’ятайте, що ви пишете для інших людей**

Намагання зрозуміти людей - це справжнє ядро творчості, тому що історії в першу чергу саме про людей. Ми створюємо історії, які допомагають нам впоратися з нашими емоціями та зрозуміти їх - навіть «Бембі» про людські почуття, незважаючи на те, що персонажі - олені. Тому, коли ви пишете історію, пам'ятайте, що ви пишете її про людей і для людей (і це стосується вас). Багато правил не є обов'язковими; головне - пам'ятати, для кого ця історія, зробити її цікавою, а не просто копіювати те, що ви вже знаєте.

> Найпростіший спосіб бути креативним - визнати, що кожна ідея, яку ви коли-небудь мали, звідкись береться, і що творчість - це пошук винахідливості в буденності. Існує мільйон історій; якщо ви хочете виділитися, вам слід зробити щось таке, чого ви ніколи раніше не бачили. Відірватися від очікувань, продумати логічні наслідки дій у вашому сюжеті, подумати про людей і вибір, який вони можуть зробити.

Doc Burford, “[The secret ingredient to coming up with good ideas for a story](https://docseuss.medium.com/the-secret-ingredient-to-coming-up-with-good-ideas-for-a-story-2b10ed4a1b5f)”