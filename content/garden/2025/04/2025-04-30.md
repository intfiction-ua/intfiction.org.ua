* Триває фестиваль інтерактивної літератури [Spring Thing 2025](https://www.springthing.net/2025/play.html). В ньому беруть участь 34 твори. Почитати огляди творів можна у [відповідній темі](https://intfiction.org/c/competitions/spring-thing/51) форуму intfiction.
* Завершено [український джем наративних ігор](https://itch.io/jam/ukrainian-narrative-game-jam/results). В ньому взяли участь 40 ігор.
* [Ендрю Плоткін розмірковує](https://blog.zarfhome.com/2025/04/whence-metroidvania) про ігри, основою яких є не загадки, а інформація про ігровий світ.
> Як зберегти відчуття дослідження альтернатив, але уникнути розчарування від маніпуляції файлами збережень? Очевидно, зробити перезавантаження світу ігровою механікою, з сюжетним поясненням та зручним інтерфейсом для керування ігровим станом.
* [На форумі intfiction обговорюють](https://intfiction.org/t/misrepresenting-probability-in-digital-games/74209) викривлене сприйняття вірогідності в цифрових іграх.
> Не дуже вдалий варіант: «Кобольд має 50% шанс влучити в вас». Можливо, краще «Кобольд має 50% шанс влучити у вас, тобто він імовірно може влучити у вас 8 разів за 13 ходів». «Імовірно» в даному випадку вказує на результат, який не є гарантованим, але до якого гравці повинні бути готовими.
* [Франческо Коттоне розповідає](https://www.youtube.com/watch?v=IPMXeSAvtDs) про паперову roguelike-гру [Chronicles of Stampadia](https://www.kesiev.com/stampadia/) з цікавим підходом до генерації квестів та наративу. 
* [Twine Customizer](https://twine.pier17.cc/customizer/) - корисний інструмент для користувачів Twine, який допомагає налаштувати під себе зовнішній вигляд твору. 
* Рушій для інтерактивної літератури Atrament оновився до версії [2.2.0](https://github.com/technix/atrament-web-ui/releases/tag/2.2.0). Серед нових можливостей - експорт ігор у вигляді застосунків для Windows, MacOS та Linux, нові теги для розмітки, покращення процесу розробки.