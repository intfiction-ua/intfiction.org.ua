### Випадковість

В іграх випадковість є одним з важливих елементів дизайну. Вона робить кожне проходження унікальним, додаючи реіграбельності, і змушує гравців реагувати на непередбачувані ситуації, створюючи стратегічну глибину. Але при невдалому використанні випадковість може створити у гравців ілюзію того, що вони не контролюють власні дії, та навіть нечесності ігрових алгоритмів по відношенню до гравця.

Загалом існує два види випадковості - на вході та на виході.

Випадковість на вході - спочатку відбувається якась випадкова подія, а потім гравці можуть щось з цим зробити, використовуючи дії з невипадковим ефектом. Найпоширеніший вид такої випадковості - карти. Гравець отримує випадкові карти з колоди, але потім може використовувати їх на свій розсуд, таким чином маючи контроль над ігровою ситуацією. Також карти є прикладом залежної випадковості - вірогідність витягання певної карти зростає в залежності від того, скільки карт залишилося в колоді. 

Випадковість на виході - гравець робить якийсь вибір або виконує дію, після яких з певною вірогідністю відбувається та чи інша випадкова подія. Гральні кубики або їхній аналог створюють саме таку випадковість. Оскільки гравець не може передбачити результат, такі випадки створюють емоційне залучення і можуть бути дуже цікавими. З іншого боку, при частому використанні вони створюють відчуття, що дії гравців не мають значення. Також кубик є прикладом незалежної випадковості - результат нового кидка ніяк не залежить від попередніх.

При використанні будь-якої системи випадковості треба враховувати те, що більшість людей дуже погано оцінюють вірогідність. Коли гравці стикаються з ігровими випадковими системами, вони потрапляють в одну або декілька з цих пасток упередженої поведінки:
* Упередженість вибору: неймовірні, але пам'ятні події сприймаються як більш ймовірні, ніж вони є насправді.
* Упередженість на користь гравця: "малоймовірний програш", коли шанси на користь гравця, інтерпретується як "майже неможливий програш". Однак "малоймовірний виграш", коли шанси не на користь гравця, все одно інтерпретується правильно - як "малоймовірний, але можливий виграш".
* Упереджене приписування: позитивний випадковий результат вважається результатом майстерності гравця; негативний випадковий результат вважається невезінням (або, що ще гірше, шахрайством).
* Закріплення: гравці переоцінюють перше або найбільше побачене число.
* Помилка азартного гравця: припущення, що низка однакових результатів зменшує ймовірність того, що ця низка продовжиться.
* Помилка "гарячої руки": припущення, що низка однакових результатів збільшує ймовірність того, що вона продовжиться.

Тож навіть якщо ваша гра видає справедливі випадкові числа, через хибне розуміння імовірності гравцям вона буде здаватися неправильною або нечесною.

Якщо у грі, яку ви розробляєте, є випадковість, це чудовий привід проаналізувати її:
1. Виберіть випадковий елемент, який ви хочете проаналізувати. 
2. Запитайте себе, яку ймовірність ви очікуєте побачити для цього елемента, яка має сенс в контексті гри. Наприклад, якщо ви створюєте рольову гру і дивитеся на ймовірність того, що гравець влучить у монстра в бою, запитайте себе, який відсоток влучень вам здається правильним. 
3. Запитайте себе, чи це залежна вірогідність (як карти) або незалежна (як кубики). 
4. Розпишіть всі можливі результати та ймовірність кожного з них. Переконайтеся, що ці ймовірності складають 100%. 
5. Порівняйте фактичні числа з тими, які ви очікували. Чи справдився цей конкретний випадковий кидок кубика або послідовність карт так, як ви хотіли, або ж ви бачите ознаки того, що вам потрібно скоригувати цифри? 
6. Якщо ви знайшли щось, що потрібно підкоригувати, ви можете скористатися цими ж розрахунками, щоб точно визначити, наскільки саме.

---
* Caleb Compton, "[Take a Chance: The Illusion of Randomness in Games](https://www.gamedeveloper.com/design/take-a-chance-the-illusion-of-randomness-in-games)" 
* Ian Schreiber, "[Level 4: Probability and Randomness](https://gamebalanceconcepts.wordpress.com/2010/07/28/level-4-probability-and-randomness/)"
* Ian Schreiber, "[Level 5: Probability and Randomness Gone Horribly Wrong](https://gamebalanceconcepts.wordpress.com/2010/08/04/level-5-probability-and-randomness-gone-horribly-wrong/)"
* Daniel Piechnick, "[Randomness](https://daniel.games/randomness.htm)"